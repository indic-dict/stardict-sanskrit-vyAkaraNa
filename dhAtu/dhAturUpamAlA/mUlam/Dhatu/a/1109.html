<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

<div style="color:blue;" mAnaka_rUpa="ज्ञा">ज्ञा</div>&nbsp;<div style="color:red;">अवबोधने</div>&nbsp;( जानाति जानीतः जानन्ति जानासि जानामि जानीवः ) "ज्ञा जनोर्जा'' इति शित्प्रत्यये जादेशः दीर्घनिर्देशसामर्थ्यात् "प्वादीनाम्'' इति ह्रस्वो नेति ल्पी गतावित्यत्रोक्तम् ( जज्ञौ जज्ञतुः जज्ञिथ जज्ञाथ जज्ञिव ) क्रादिनियमादिट् थलि भारद्वाजनियमाद्विकल्पः ( ज्ञाता ज्ञास्यति जानातु जानीहि जानानि अजानात्, अजानीताम् अजानाम् जानीयात् ) आशिषि ( ज्ञायात् ज्ञायास्ताम् ज्ञेयात्, ज्ञेयास्ताम् ) "वाऽन्यस्यसंयोगादेः'' इत्येत्वविकल्पः ( अज्ञासीत् अज्ञासिष्टाम् ) ( शतमपजानीते ) अपलपतीत्यर्थंः "अपह्नुवे ज्ञः''इति तङ् सोपसर्गोऽयमपह्नुवे वर्त्तते ( सर्पिषो जानीते ) सर्पिषोपायेन प्रवर्त्ततइत्यर्थः "अकर्म्मकाच्च'' इति तङ् "ज्ञोऽविदर्थस्य करणे'' इति शेषत्वेन विवक्षिते षष्ठी ( मात्रा सञ्जानीते मातरं सञ्जानीते शतं प्रतिजानीते ) "सम्प्रतिभ्यामनाध्याने'' इति तङ् सम्पूर्वत्वे "संज्ञोऽन्यतरस्यां कर्म्मणि'' इति पक्षे तृतीया आध्यानमुत्कण्ठापूर्वकं स्मरणं, तत्रोऽन्यदनाध्यानम् आध्याने तु ( मातुः सञ्जानाति ) "अधीगर्थ'' इति कर्म्मणि शेषे षष्ठी अशेषे तु "संज्ञा'' इति द्वितीयातृयीये भवतः (मातरं सञ्जानाति मात्रा सञ्जानाति ) कृद्योगे तु मातुः संज्ञानम् कृद्योगलक्षणा षष्ठी परत्वाद्भवति, ( धर्म्मञ्जानीते ) "अनुपसर्गाज्ज्ञः'' इति कर्त्रभिप्राये तङ् ( स्वयं जानाति जानीतइति वा, ) "विभाषोपपदेन प्रतीयमाने'' इति कर्त्रभिप्रायत्वे उपपदेन द्योत्यमाने तद्विकल्पः ( घर्म्मञ्जिज्ञासते ) "ज्ञाश्रुस्मृदृशां सनः'' इति तङ् सकर्मकार्थमिदमकर्मकात्तु "पूर्ववत्सन'' तङ् सिद्धः ( अनुजिज्ञासति पुत्रम् ) "नानोर्ज्ञ'' इति तङ्निषेधः अयं च मध्येपवादन्यायेन "ज्ञाश्रुस्मृदृशाम्'' इत्यस्यापवादः तेनौषधस्यानुजिज्ञासते इत्यत्र "पर्ववत्सन'' इत्यकर्मकत्वनिबन्धनस्तङ्भवति औषधेन प्रवर्तितुमिच्छतीत्यर्थः ( जाज्ञायते, जाज्ञाति ज्ञापयति अजिज्ञपत् ) मारणदौ ज्ञपयति घटादित्वान्मित्वं प्रपञ्चो घटादावेवावगन्तव्यः जानातीति ( ज्ञा ) "इगुपध''इति "श्याद्व्यध'' इति णापवादे के आल्लोपः पन्थानं प्रजानातीति (पथिप्रज्ञः) "प्रेदाज्ञ'' इति अणोऽपवादः कः, ( प्राज्ञा ) "आतश्चोपसर्गे'' इत्यङ् पाणिन्युपज्ञमकालकं व्याकरणम्, उपज्ञायत इत्युपज्ञा प्रथमज्ञानं, पूर्ववदङ् कालपरिभाषाशून्यं व्याकरणं पाणिनिना प्रथमं ज्ञातमित्यर्थः "उपज्ञोपक्रमन्तदाद्याचिख्यासायाम्'' इत्युपज्ञौपक्रमान्तस्य तत्पुरुषस्य नपुंसकत्वं, तच्छब्देनोपज्ञोपक्रमयोरर्थः परामृश्यते तेन यद्युपज्ञेयस्योपक्रम्यस्य च आदिराख्यातुमिष्यतइत्यर्थः अत्र च कालपरिभाषाशून्यस्य व्याकरणस्य पाणिनिरादिराख्यातुमिष्यते ( ज्ञप्तः ज्ञापितः ) "वा दान्त'' इति पक्षे णेर्लुक्यनिट्त्वम्  36</body></html>
