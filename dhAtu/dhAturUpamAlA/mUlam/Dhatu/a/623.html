<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

<div style="color:blue;" mAnaka_rUpa="बधँ">बन्ध[बध?]</div>&nbsp;<div style="color:red;">बन्धने</div>&nbsp; गुप  गोपनकुत्सनयोरिति मैत्रेयः एते च गुपादयः "गुप्तिज्किद्भयः सन्'' "मान्बधदान्शान्भ्यो दीर्घश्चाभ्यासस्य'' इति नित्यसन्नन्ताः तथा च भाष्यं, नैतेभ्यः प्राक् सन् आत्मनेपदं नापि परस्मैपदं पश्याम इति तथा च "पूर्ववत्सनः'' इत्यत्र वार्त्तिकं पूर्वस्यात्मनेपददर्शंनात् सनन्तादात्मनेपदमिति चेत् गुपादिष्वप्रसिद्धिरिति अयं च सन् गुपेर्निन्दायां, तिजेःक्षमायां, मानेर्जिज्ञासायां, बन्धेर्वैरूप्य, इति वृत्तावुक्तत्वात् अत्रापठितेष्वर्थेषु न च सन् अस्ति, न चैषां केवलानां पठितेष्वर्थेषु प्रयोगः पूर्वोक्तभाष्यवार्तिकविरोधात् किं च भाष्ये ऽनुबन्धकरणसामर्थ्यात् "अवयवे ऽकृतं लिङ्गं समुदायस्य विशेषकं भवति'इति सन्नन्तादात्मनेपदसमर्थनं च विरुध्येत, तथा निन्दादेरन्यत्र केवलानां गुपादीनां प्रयोगे तत्रैवानुबन्धासञ्जनस्यात्मनेपदार्थत्वेन चरितार्थत्वात् कथं सामर्थ्यं कथं वानुबन्धत्वम्, एवं च गोपते, तेजते, इति स्वाम्युक्तःकेवलात् तिङः प्रयोगः प्रत्युक्तः अत्र नन्दिमैत्रेयौ नह्येतेभ्य इत्यादिना भाष्येण तिङामभावः प्रतीयतइति निन्दादेरन्यत्र कृतमुदाजह्रतुः हरदत्तस्त्वेतन्नानुमन्यते, यदाह "पूर्ववत्सनः'' इत्यत्र कथं तर्हि जुगुप्सादेः समुदायस्यानुदात्तेत्त्वमत्तआह अवयवइति अवयवे ह्यचरितार्थं लिङ्गं सामर्थ्यादवयविनो विशेषकं भवति येद्येवं गोपयति तेजयतीत्यादावपि प्रसङ्गः अथ यं समुदायं योऽवयवो न व्यभिवरति तत्र कृतं लिङ्गं तस्य विशेषकं भवति णिजन्तं च व्यभिचरति विनापि तेन जुगुप्सत इति गुपेः प्रयोगादित्युच्येत, सन्नन्तादपि न स्यात्, विनापि तेन गोपयतीति गुपेः प्रयोगात्, वक्तव्योऽत्र विशेषः अयमुच्यते गुप गोपन इत्यस्य सन्विधै ग्रहणन्तस्माच्च नित्यः सन्नेव भवति नापरः प्रत्ययः गोपयतीत्यादिकस्तु प्रयोगो गुप रक्षणे इत्यस्य, स चन्या एव अवश्यं चैतदेवं विज्ञेयम् अन्य एव सन्प्रकृतिस्तस्माच्च सनेव भवतीति अन्यथा निन्दाया अन्यत्र यथा णिज्भवति तथा लडादिरपि स्यात् एवं तिजिप्रभृतयोऽपि क्षमाद्यर्थे यत्र सन्निष्यते तत्रानुदात्तेतो नित्यसन्नन्ताश्च, क्षमादिभ्योऽन्यत्र यत्र णिजिष्यते तत्राननुबन्धका एव चुरादौ पठितव्या इति तत्रैवं मते अवयवे ऽकृतं लिङ्गमिति भाष्योपपत्तिः यदि हि कृतः स्युस्तर्हि अनुदात्तत्त्वं युजर्थं स्याद् इति अनुदात्तत्त्वस्य कथमचारितार्थ्यम् अथोदाहरणानि ( जुगुप्सते जुगुप्साञ्चक्रे जुगुप्सिता जुगुप्सिष्यते जुगुप्सताम् अजुगुप्सत जुगुप्सेत जुगुप्सिषीष्ट अजुगुप्सिष्ट ) अत्रास्य सनो धातुसंशब्दनेनाविधानादनार्धधातुकत्वान्नेड्गुणौ एवं तितिक्षत इत्यादि मीमांसतइत्यादौ-''मान्बध''इत्युपधादीर्घः अयं चाभ्यासविकारेष्वपवादानोत्सर्गान्विधीन् बाधन्तइति अभ्यासस्य हलादिशेषह्रस्वादिषु कृतेष्वेव एवं बीभत्सतइत्यादावपि अत्र "एकाचो बशः'' इति बकारस्य भकारः धकारस्य "खरि च'' इति चर्त्वं तकारः गोपायतीति रक्षणे, गुपादयश्चत्वार एतेऽनुदात्तेतः 954 </body></html>
