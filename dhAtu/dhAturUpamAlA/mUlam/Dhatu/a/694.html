<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

<div style="color:blue;" mAnaka_rUpa="ब्रूञ्">ब्रूञ्</div>&nbsp;<div style="color:red;">व्यक्तायां_वाचि</div>&nbsp;अनुदात्त उभयातोभाषः ( ब्रूते ब्रूवाते ब्रुवते, ब्रूषे, ब्रुवे, ब्रुवाते ऊचे ऊचाते, ऊचिषे, ऊचिध्वे ऊचे ऊचिवहे ) "ब्रुवो वचिः'' इत्यार्द्धंधातुकविषये वच्यादेशः "वचिस्वपि'' इति सम्प्रसारणे द्विर्ववचनम् ( वक्ता वक्तासे वक्ताहे वख्यते) "पचिं वचिम्' इति व्याघ्रभूतवचनादनिट्त्वं, ( ब्रूतां, ब्रुवातां, ब्रूध्वं, ब्रुवै ब्रुवावहै अब्रूत, अब्रूथाः, अब्रुवि ब्रुवीत ब्रुवीयातां, ब्रुवीथाः ब्रुवीय, ब्रुवीवहि) आशिषि ( वक्षीष्ट वक्षीष्टाः, वक्षीय ) आर्द्धधातुकत्वाद्वच्यादेशः ( अवोचत अवोचेताम् अवोचन्त अवोचथाः अवोचे अवोचावहि ) "अस्यतिवक्ति'' इतिच्लेरङ् कर्त्तरि "वच उम्'' इत्युमागमो मित्त्वादन्त्यादचः परः, "आद्गुणः'' ( अवक्ष्यत ) सर्वेष्वेषु वचिग्रहणेष्वादेशस्यापि ग्रहणमुक्तं वृत्त्यादौ ( ब्रवीति ब्रूतः ब्रुवन्ति ब्रवीषि  ब्रूथः ब्रूथ ब्रवीमि ब्रूवः, ) "ब्रुव इट्'' इति हलादौ पितीडागमः ( आह आहतुः आहुः आत्थ आहथुः ) "ब्रुवः पञ्चानामादित आहो ब्रुव'' इति ब्रुवो लटः परस्मैपदानामादितः पञ्च णलादयो हि यथासंख्यं वा भवन्ति धातोश्चाहादेशः अकार उच्चारणार्थः थल्याः "हस्थ' इति हकारस्य थकारे "खरि च'' इति चर्त्त्वम् आत्थेत्यत्र स्थानिवद्भावेन ब्रुव ईड् न भवति [ आहिभुवोरिट्नप्रतिषेध ] इति प्रतिषेधात् ( उवाचऊचतुः ऊचुः, उवचिथ उवक्थ ऊच, उवाच उवच ऊचिव, ) पिति "लिट्यभ्यासस्य'' इत्यभ्यासस्यसम्प्रसारणम्, अन्यत्र तु "वचिस्वपि'' इति सम्प्रसारणं, तच्च परत्वाद् द्विर्वचनात्पूर्वमेव भवति वलादौ क्रादिनियमादिट्, थलि "उपदेशेत्वत'' इतीण्निषेधो न भवति तत्रोपदेशग्रहणस्य धातूपदेशेऽत्वत इति व्याख्यानात्, अयं चादेशोत्तरकालं धातुर्नोपदेशे ( वक्ता वक्ष्यति ब्रवीतु ब्रूतात् ब्रूतां, ब्रूहि ब्रूतं, ब्रवाणि, ) हि तातङोर्ङित्त्वात् ङिच्च पिन्नभवतीपित्त्वादीण् न भवति ( अब्रवीत् अब्रूताम् अब्रवीः अब्रवम् अब्रूव ब्रूयात् ब्रूयातां, ब्रूयां, ब्रूयाव) पिद्वचनेषु यासुटि ङित्त्वात्पित्त्वाभावादीडागमाभावः आशिषि ( उच्यात् उच्यास्ताम् ) इत्यादि "किदाशिषि'' इति कित्त्वात्संप्रसारणम् ( अवोचत् अवोचताम् अवोचः अवोचम्) अङ्युमागमो "वच उम्'' इति कर्मण्युच्यते (अवाचि) इत्यादि कमकर्त्तरि यक्चिणोः प्रतिषेधे णिश्रन्थिग्रन्थिब्रूञिति यक्चिणोः प्रतिषेधाच्छब्लुकौ भवतः ब्रूते कथा स्वयमेव अवोचत कथा स्वयमेवेति, ( विवक्षति विवक्षते वावच्यते ) यङ्लुक्ययं न वच्यादेशः यङार्द्धधातुकस्य लुका विषयत्वापहारात् अस्य चोपपादनं चष्टौ कृतम् ( अनूचानः ) "उपेयिवाननाश्वाननूचानश्च'' इति भूते लिटः कर्त्तरि कानचि निपात्यते अनेनैव निपातनेन भूते वा लिडनुमीयते तस्य च नित्यं कानजिति न तिङः श्रवणप्रसङ्गः विकल्पेनानुमानच्चेणादिधातुविशेषविषयेणानेन लिटा सामान्यविषयस्य लुङो न बाधः "अनद्यतने लङ्'' "परोक्षे लिट्" इत्यात्राप्यस्य योगस्यानुवर्त्तनादिणादौ भूतसामान्ये सावकाशस्यास्य लिटो भूतविशेषविषयाभ्याम् पराभ्यामपि लङ्लिङ्भ्यां न बाध इति भाष्यादौ स्थितम् ( प्रवचनीयो ) ब्राह्मणः ( प्रवचनीयो ) अनुवाकः, "भव्यगेय'' इत्यादिना कर्तृकर्मणेरनीयर् गुणमुक्तवान् (गुणवचनः) "कृत्यल्युटो बहुलम्'' इति ल्युट् कर्तरि (वाच्यम् ) आर्द्धधातुक इति विषयसप्तमीत्वात्प्रागेव प्रत्ययोत्पत्तेर्वच्यादेशे हलन्तलक्षणो ण्यद् भवति "चजोः कुघिण्ण्यतोः'' इति कुत्वस्य "वचोऽशब्दसंज्ञायाम्''इति निषेधः शब्दसंज्ञायां तु कुत्वमेव (वाक्यम्) इति प्रकर्षेणोच्यतइति (प्रवाच्यो ) नाम पाठविशेषोपलक्षितो ग्रन्थविशेषः तत्र शब्दसंज्ञात्वेऽपि "यजयाचरुचप्रवचर्चश्च'' इति कुत्वं निषिध्यते, तत्र प्रवचिग्रहणं शब्दसंज्ञार्थमपरे पुनराहुः प्रपूर्वो वचिरशब्दसंज्ञायामेव वर्त्तते प्रवाच्य इति, ग्रन्थविशेषप्रतीतिस्तु प्रकरणादिनेत्यत्राप्यशब्दसंज्ञायामित्येव कुत्वनिषेधस्य सिद्धत्वात्प्रवचिग्रहणं नियमार्थम्, अशब्दसंज्ञायामिति निषेधः सोपसर्गत्वे प्रपूर्वस्यैवेति, उपसर्गान्तरयोगेऽपि वाक्यमिति कुत्वं भवतीति, एतच्च भाष्ये दूषितं, यत इदं कुत्त्वमहर्विशेष एवेष्यते, अन्यत्र त्वविवाच्यमित्येव भवितव्यमिति, अहर्विशेषश्च द्वादशाहे अभितो रात्रे मध्ये दशरात्रस्तस्य दशममहः तथा चाश्वलायनेनास्मिन्नहनि केन चित्कस्य चिद्विवाच्यमविवाक्यमित्याचक्षतइति अहर्विशेषे कुत्वं तु पृषोदरादित्वात्, न्यङ्क्वादित्वाद्वा द्रष्टव्यं, ( वाक् ) "क्विब्वचिप्रच्छि'' इत्यादिना क्वावसम्प्रसारणं दीर्घत्वं च ( वाचा ) "आपं चैव हलन्तानाम्'इति टाप् वागस्यास्तीति ( वाग्मी, ) इति "वाचो ग्मिनिः'' इति ग्मिनिः पदत्वात्कुत्वे जश्त्वं, कुत्सिता वागस्यास्तीति ( वाचालो, वाचाटः ) "आलजाटचौ  बहुभाषिणि'' इत्यालजाटचौ, बहुभाषिग्रहणं कुत्सितोपलक्षणार्थम् सन्दिश्यमानासन्दिश्यमानस्य वाक् वा (वाचिकम्) "वाचो व्याहूतार्थायाम्'' इति व्याहूतार्थत्वोपाधिकाद्वाचः स्वार्थे ठक्, वाचिकञ्च पूर्वमेव दूतम्प्रति स्वामिनोक्तार्थमिति व्याहूतार्थं भवति, अपर आह, लेख्यादिना ऽवधारितेऽर्थे प्रवर्त्तमाना वाग्वाचिकमिति तथा च माघे "निद्धांरितेऽर्थे लेख्येन खलूक्त्वा खलु वाचिकम्' इति [स्वार्थिकाः प्रकृतितो लिङ्गवचनान्यतिवर्तन्त ] इति वाचिकशब्दस्य नपुंसकत्वम् (वाचोयुक्तिः) "वाग्दिक्पश्यद्भ्यो  युक्तिदण्डहरेषु'' इतिषष्ठ्या अलुक् ( ब्राह्मणिब्रूवा ) "कुत्सितानि कुत्सनैः'' इति कर्मधारयः चेलादयो वृत्तिविषये कुत्सनवचना इति प्रागेवोक्तं "घरूप'' इति ह्रस्वः अत्रैव सूत्रे ब्रुवेतिनिर्देशात्पचाद्यचि, ( विदुषिब्रुवा, विदुषीब्रुवा, श्रेयसिब्रुवा, श्रेयसीब्रुवा )"उगितश्च'' इति ह्रस्वविकल्पः अनयोः पुंवद्भावोऽपीष्यते (विद्वद्ब्रुवा श्रेयोब्रुवा) इति (उक्तवा उक्तम् पौनरुक्तम् नैरुक्तम्) "अणृगयनादिभ्यः'' इति भवव्याख्यानयोरण् पौनरुक्तमघीते वेद वा   ( पौनरुक्तिकः ) "क्रतूक्थादिसूत्रान्ताठ्ठक्'' इति ठक् अयं द्विकर्मकस्तत्र प्रधाने लादय उक्ताः अप्राधान्यं च विवक्षाधीनमिति माणवको धर्ममुच्यते धर्मो माणकमुच्यतइत्युभयोरपि कर्मणोः पर्यायेण लादयो भवन्ति, कृद्योगलक्षणा तु षष्ठी द्वितीयावद्युगपदुभयत्रापि भवति माणवकस्य धर्मस्य वक्तेति तत्र यस्याप्राधान्यविवक्षा तत्र पक्षे द्वितीयापीष्यते इह वक्तव्यो माणवको धर्मं देवदत्तेनेत्यादि, न चैकस्मिन्कर्मणि कृत्येनाभिहिते ऽन्यस्मिन्कर्मणि कर्त्तरि च "कर्तृकर्मणोः कृति'' इति षष्ठी भवति [उभयप्राप्तौ कृत्ये षष्ठ्याः प्रतिषेध] इत्यस्य नाथत्यादौ प्रागेवोपपादितत्वात् 33 </body></html>
