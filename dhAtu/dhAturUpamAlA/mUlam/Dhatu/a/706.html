<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

<div style="color:blue;" mAnaka_rUpa="पा">पा </div>&nbsp;<div style="color:red;">रक्षणे</div>&nbsp;(पाति इत्यादि यातिवत् (पायते, अपासीत्) ईत्वे सिचोलुकि च लुग्विकरणत्वान्नास्य ग्रहः ( पालयति ) "पातेर्लुग्वक्तव्यः'' इति णिचि लुगागमः ( गोपालकः ) "नित्यं क्रीडाजीविकयोः'' इति अकेन समासः गोपालकस्य स्त्री ( गोपालिका ) [ गोपालिकादीनां प्रतिषेधः ] पुंयोगलक्षणस्य ङीषोऽभावः न पातीति ( नपात् ) नप्तेत्यर्थः "नभ्राण्णपाद'' इति निपातनात् नञः प्रकृतिभावः क्किपि तुक्च शत्रन्त इतिवृत्तिः तत्र हरदत्तः-"अपान्नपातम्'' इत्यादावनपुंसके नुमदर्शनाद् "उभे वनस्पत्यादिषु'' इत्यत्र पातेः क्विपि पाद् इत्याभिधानाच्च अपपाठोऽयमिति (तनूनपद्) अग्निः, इन्धनं विना तनून्न पातीति व्युत्पत्तिः (अपोनप्त्रियम् अपान्नप्त्रियम् अपोनप्त्रीयम् अपान्नप्त्रीयम् ) "अपोनप्त्रपान्नत्तृभ्यां घः'' "छ च'' इत्यपोनपादपान्नपाच्छब्दाभ्यां घच्छौ "सास्य देवता'' इत्यस्मिन्विषये प्रत्ययसन्नियोगेन आपोनप्त्रपांनप्तृभावश्च उभे अपि देवतानामनी ( पतिः ) "पातेर्डतिः'' "पतिस्समास एव'' इति घिसंज्ञानियमात् पत्येत्यत्र "आङो नास्त्रियाम्'' इति नादेशो न भवति (पत्ये) इत्यादौ ङिद्वचने "घेर्ङिति'' इति गुणश्च न भवति ( पत्युः, ) ङसिङसोरकारस्य "ख्यत्यात्परस्य'' इत्युकारे यणादेशः ख्यात्येति खिशब्दखीशब्दयोः कृतयणोर्निर्देशः तथा पत्यावित्यत्र "अच्च घेः'' इत्यत्वं न भवति ङेरौकारस्तु "औत्'' इति भवति समासे तु घिसंज्ञायां वनस्पतिनेत्यादौ नाभावादीनि घिकार्याणि भवन्ति "पारस्करप्रभृतीनि च'' इति सुट् ( बृहस्पतिः ) "तद्बृहतोः करपत्योश्चोरदेवतयोः सुट् तलोपश्च'' इति सट्तलोपौ ( वाचस्पतिः, दिवस्पतिः ) एतावपि पारस्करप्रभृती बृहस्पतेरपत्यादिः ( बार्हस्पत्यम् ) "दित्यदित्यादित्यपत्युत्तरपदाण्ण्यः'' इति प्राग्दीव्यतीयेष्वर्थेषु ण्यः वनस्पतीनां समूहो ( वानस्पत्यम् ) इत्यत्र "अचित्तहस्तिधेनोष्टक्'' इत्यचित्तलक्षणं प्राग्दीव्यतीयं परमपि ठकं[ ण्यादयोऽर्थविशेषणलक्षणादपवादात्पूर्वविप्रतिषेधेन ] इति बाधित्वा ण्य एव भवति अर्थविशेषलक्षणादित्यभिधानाद्, उष्ट्रपतिर्नाम पत्रम् ( औष्ट्रपतम् ) इत्यत्र "तस्येदम्'' इत्यर्थसामान्ये विधीयमानं  "पत्राध्वर्युपरिषदश्च'' इत्यञ् परत्वाण्ण्यं बाधते पत्रं वाहनमुच्यते, अश्वपतेरपत्यादि ( आश्वपतम् )"अश्वपत्यादिभ्यश्च''इति ण्यापवादोऽण् प्राग्दीव्यतीयः एवं धनपत्यादयो गणपठिता उदाहार्याः वास्तोष्पतिर्देवतास्य ( वास्तोष्पत्यं, वास्तोष्पतीयम् ) "द्यावापृथिवीशुनासीर'' इत्यादिना यच्छौ अत्रैव निपातनात् षष्ठ्या अलुक्त्वे गृहपतिना संयुक्तोऽग्निः (गार्हपत्यः) "गृहपतिना संयुक्ते ञ्यः'' इति संज्ञायां ञ्यः, निर्देशादेव तृतीया समर्थविभक्तिः गृहपतेः भावःकर्म वा ( गार्हपत्यम् )  "पत्यन्तपुरोहितादिभ्यो यक्''इति यक् अधिपगणपत्योस्तु ब्राह्मणादित्वात् ष्यञ् ( अधिपत्यं, गणपत्यम् ) यक्ष्यञोस्स्वरे विशेषः स्वपतौ साधु ( स्वापतेयम् ) "पत्यतिथि'' इत्यादिना ढञ् कौमुदगन्ध्यायाः पतिः ( कौमुदगन्धीपतिः ) "ष्यङस्सम्प्रसारणम्''इति सम्प्रसारणे परपूर्वत्वे च "हलः'' इति दीर्घः  दुहितुः पतिः ( दुहितृपतिः ) "विभाषा स्वसृपत्योः'' इति विद्यायोनिसम्बन्धवाचिनः पूर्वपदस्य षष्ठ्याविभाषा अलुक् ( अहर्पतिः ) [ अहरादीनां पत्यादिषूपसङ्ख्यानम् ] इति रेफस्य वा रेफो विसर्जनीयापवादः विसर्जनीयपक्षे "कुप्वोः'' इति पक्षे उपध्मानीयोऽपि उभयत्राप्यादिशब्दः प्रकारे इति हरदत्तः जाया व पतिश्च ( जायापती, दम्पती, जम्पती, ) राजदन्तादित्वाद् घ्यन्तस्यापि परनिपातः जायाशब्दस्य वा दम्भावाजम्भावौ च भवतः वासवदत्तायां "सखेदमेव' इति केवलस्य स्त्रीवचनस्य दंशब्दस्य प्रयोगश्चिन्त्यः ब्रह्मा च प्रजापतिश्च ( ब्रह्मप्रजापती ) "न दधिपयआदीनि'' इति समाहारद्वन्द्वनिषेधात् इतरेतर एव द्वन्द्वः, ( पत्नी ) "पत्युर्नो यज्ञसंयोगे'' इति ङीप् ईकारस्य च नकारः यज्ञसंयोगादन्यत्र पतिरियं ब्राह्मणी ग्रामस्येति वृषलस्य पत्नीत्याद्यौपचारिकः प्रयोगः वृद्धपतिः वृद्धपत्नी तत्पुरुषो बहुव्रीहिवां "विभाषा सपूर्वस्य'' इति निद्यमान पूर्वपदस्यपत्यन्तस्य प्रातिपदिकस्य वा डीब्नकारौ अत्रानुवर्तमानमुपसर्जनग्रहणं पत्यन्तप्रातिपदिकविशेषणमिति बहुव्रीहावपि ङीप्नकारौ भवतः समानः परिरस्याः सपत्नी "नित्यं सपत्नादिषु'' इति नित्यं ङीब्नकारौ अस्मादेव निर्देशात्समानस्य सभावः आदिशब्देनगणपठितैकादिपूर्वपदादपि सपत्न्या अपत्यं (सापत्नः) "शिवादिभ्योऽण्'' इत्यण् सपत्न्या भावः कर्म वा सापत्न्यं, लिङ्गविशिष्टपरिभाषया "पत्यन्त'' इति यक् "भस्याढे तद्धिते'' इति पुंवद्भावस्तु न भवति, सपत्नीशब्दस्याभाषितपुंस्कत्वात् सपत्नीव (सपत्नः) "व्यन् सपत्ने'' इत्यनुवादादिवार्थेऽकारः ( पतिवत्नी ) "अन्तर्वत्पतिवतोर्नुक्'' इति जीवपत्यां ङीब् नुगागमश्च, तत्सन्नियोगेन मतुपो वत्वं च अन्यत्र (पतिमान् पतिमती) इति ( पितापितरौ ) "नप्तृनेष्टृ''-इत्यादिना तृचि इत्वं गुणाभावश्च निपात्यते "अप्तृन्'' इतिसर्वनामस्थानदीर्घोऽस्य न भवति, तृन्नन्तानां नप्त्रादीनां पुनरुपादानस्य संज्ञाशब्दानामौणादिकानामेषामेवेति नियमार्थत्वात् सौ "ऋदुशन'' इत्यनङि नान्तत्वात् "सर्वनामस्थाने'' इति दीर्घः माता च पिता च ( पितरौ ) "पिता मात्रा'' इति पितुर्वा शेषः, अन्यथा ( मातापितरौ ) "आनङ् ऋतो द्वन्द्वे'' इति विद्यायोनिसम्बन्धवाचिनो द्वन्द्वपूर्वपदस्य आनङादेशः अयमनृकारान्ते पुत्रशब्देऽपि भवतीति वृत्तिः, (पितापुत्रौ) इति, "मातरपितरावुदीचाम्'' इत्यनङ्गिनिपातनान् (मातरपितरौ) इत्यपि भवति पितरो देवताऽस्य ( पित्र्यम् ) "वाय्वृतुपित्रुषसो यत्'' इति यत् <sUwra>रीङृत</sUwra>इति ऋदन्तस्याङ्गस्य कृत्सार्वधातुकादन्यस्मिन् यकारादौ च्वौ च रीङ्, "यस्येति च'' इतीकारलोपः (पितृव्यः, पितामहः) "पितृव्यमातुलमातामहपितामहा'' इति पितृभ्रातरि व्यन्प्रत्ययः, पितुः पितरि मातरि च डामहच् प्रत्ययः "मातरि षिच्च'' इति वा गौरादिपाठाद्वा ङीष्,  ( पितामही ) पितुरागतं ( पित्र्यं, पैतृकम् ) "पितुर्यच्च'' इति "तत आगत'' इति विषये यठ्ठञौ "इसुसुक्तान्तात्क'' इत्युगन्तत्वात् ठस्य कादेशः 46</body></html>
