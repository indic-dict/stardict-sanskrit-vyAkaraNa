<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

<div style="color:blue;" mAnaka_rUpa="विदॢँ">विदॢ </div>&nbsp;<div style="color:red;">लाभे</div>&nbsp;अयं सेडपि मुचादिकार्यानुरोधार्थमिह पठितः  (विन्दति विदन्तः)  "विदो लटो वा''  इत्यत्र  लादेशैः सम्भवदानन्तर्यस्यादादिकस्यैव ग्रह इति विकरणेन व्यवहितानन्तर्यादस्मात्परेषां तिबादीनां णलादयो न भवन्ति अत एव हेतोः  "विदेः शतुर्वसुः'' इत्यत्रापि पूर्ववत्सम्भवदानन्तर्य आदादिक एव गृह्यते इति विदन्नित्यत्र वस्वादेशो न भवति  विवेद विविदतुः विवेदिथ विन्दतु अविन्दत् ) "सिजभ्यस्तविदिभ्य'' इत्यत्रापि पूर्ववत्सम्भवदानन्तर्यस्यादादिकस्यैव ग्रह इत्यविन्दन्नित्यत्र जुस् न भवति ( विन्देत् ) आशिषि ( विद्यात् ) "समो गम्यृच्छि''इत्यत्र गम्यादिभिः साहचर्यात्परस्मैपदिन एव विदेर्ग्रह इत्यस्य तङ्नियमाभावात्कर्माविवक्षायामपि सम्विन्दति सविन्दत इत्युभयं भवति ( अविदत् अविदताम् ) लृदित्वादङ् ( विन्दते विविदे वेदिता वेदिष्यते विन्दताम् अविन्दत विन्देत वेदिषीष्ट अवेदिष्ट ) "उषविद'' इत्यत्र उषजागृभ्याम्परस्मैपदिभ्यामादादिकेन जागर्तिना सहचर्यात्परस्मैपदिन आदादिकस्य ज्ञानार्थकस्यैव ग्रह इत्यात्मनेपदिनस्तौदादिकस्य सत्ताविचारणार्थयोरुभयपदिनश्चास्मान्नभवति ( विविदिषति विवेदिषति विदित्वा वेदित्वा ) "रलो व्युपधात्'' इति वा कित्त्वं, "रुदविद'' इत्यत्राकारस्य विवक्षितत्वादस्य न ग्रहः अत एव तत्र न्यासे विद ज्ञाने इत्युपात्तः, तथा  च "सत्सुद्विष'' इत्यत्र वृत्तिः विद ज्ञाने, विद सत्तायां, विचारणे इति त्रयाणां ग्रहणलाभर्थस्याकारस्य विवक्षितत्वादिति ( वेविद्यते वेवेत्ति वेदयति, अवीविदत्) विन्दतीति ( विन्दः ) "अनुपसर्गाल्लिम्पविन्द'' इति शः, विकरणस्यास्य चैकादेशः ( गोविन्दः कुविन्दः ) इत्यादौ "गवादिषु विन्देः संज्ञायाम्''इति शः, ( ब्राह्मणवेदं भोजयति ) "कर्मणि दृशिविदोः साकल्ये'' इति साकल्यविशिष्टे कर्मण्युपपदे णमुल्, यं यं ब्राह्मणं जानाति तं तं भोजयतीत्यर्थः अत्र सत्तार्थस्यैकस्य न ग्रहोऽकर्मकत्वात् यावद्वेदं भोजयति, यावल्लभते तावद्भोजयतीत्यर्थः "यावतिविन्दजीवोः'' इति णमुल् "विदिभिदिच्छिदेः कुरच्'' इत्यत्र ज्ञानार्थ एव न्यासे गृहीतः, स्वभावादिति वृत्तिः, "विन्दुरिच्छुः'' इत्यत्रापि स्वभावात् ज्ञानार्थस्य ग्रहणमिति न्यासे "संज्ञायां समज'' इत्यत्रापि ज्ञानार्थ एव न्यासे गृहीतः (वित्तं) धनम् ( वित्तं ) प्रसिद्धः) "वित्तो भोगपग्रत्यययोः'' इति निष्ठानत्वनिषेधः भुज्यतइति ( भोगो धनं ) प्रतीयत इति प्रत्ययः प्रसिद्धः, अन्यत्र विन्नः "विभाषा गमहनविदविशाम् '' इति क्वसाविड्विकल्पनात् "यस्य विभाषा'' इत्यनिट्त्वम् कातन्त्रे त्वयमनिडुक्तः तन्मते ( वेत्ता, वेत्स्यति ) इत्यादि इदं च व्याघ्रभूतेर्नाभिहितम् तथाहि विद्यतिविन्त इत्यपीति श्यना श्नमा च निर्द्देशाद्दैवादिकस्य रौधादिकस्य चानिट्त्वं तेनोक्तं नान्यस्य तथा वृत्तिकारोऽपि विद्यति विन्तइति निर्देशात् ज्ञानार्थलाभार्थयोरिटमाह वेदिता विद्यानां वेदिता धनस्येति परिवेतृशब्दस्तु विद्यतिविन्त्योरन्यतरस्य परिपूर्वस्यार्थान्तरे वृत्तस्य द्रष्टव्यः, तृजन्तोऽप्ययं स्वभावादनूढेग्रजे पूर्व मूढेवरजे वर्तते "अप्तृन्'' इत्यादौ नप्त्रादीनां ग्रहणमौणादिकतृन्नन्तानां संज्ञाशब्दमात्रस्यैवेत्युद्गातारावित्यादिवत्परिवेत्तारावित्यादौ दीर्घो भवति 148</body></html>
