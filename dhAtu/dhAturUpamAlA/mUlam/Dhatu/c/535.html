<!DOCTYPE html PUBLIC "-//W3C//DTD XHTML 1.0 Transitional//EN
http://www.w3.org/TR/xhtml1/DTD/xhtml1-transitional.dtd"><html><head> <meta http-equiv="Content-Type" content="text/html; charset=UTF-8"/></head><body>

मारणतोषणनिशामनेषु ज्ञा निशामनं चक्षुःसाधनं ज्ञानम् शम लक्ष आलोचन इत्यस्य चौरादिकस्य रूपमेतत् । मारणादिष्वर्थेषु जानातिर्मिद् भवति । ज्ञपयति । मारयति । तोषयति । निशामयतीति वा । एभ्योऽन्यत्र ज्ञापयत्यर्थम् । विज्ञापयति  स्वामिनम् । ज्ञापयत्यर्थं ज्ञीप्स्यमान इति  ज्ञप मिच्चेति चुरादिपाठात् । न्यासकारस्तु श्लाघह्नुङ्स्थाशपां ज्ञीप्स्यमानः (1/4/34) इत्यत्र निशामनशब्देन ज्ञानमुच्यत इति मतान्तरेणोक्तवान् । तथा च तज्ज्ञापयत्याचार्य्य इत्यादि प्रयोगा न सिध्यन्ति । मतान्तरेण तु तत्सिद्धिर्वेदितव्या ।।  816 ।।
कम्पने चलिः चल कम्पने इति ज्वलादौ । स च कम्पनेऽर्थे मित् । चलयति वातः शाखाम् । कम्पनादन्यत्र चालयति  सूत्रम् (83) चालयति शूद्रं सार्थं वा ।। 817 ।।
छदिः ऊर्जने - छद अपवारण इति चुरादिः । तस्योर्जने बले प्राणने च मित्संज्ञार्थमिह पाठः । छदयति । स्वार्थिको वा णिच् । छदन्तं प्रयुङ्क्त इति वा । अपवारणे छादयति । ऊर्जनादन्यत्र हि छादयति ।। 818 ।।
जिह्वोन्मथने लडिः लड विलासे इत्ययं जिह्वयोन्मथने मित् । लडयति जिह्वया । जिह्वोन्मथनादन्यत्र लाडयति बालकम् । उन्मथनमुत्क्षेपणम् । डलयोरैक्याद् लालयेत् पञ्चवर्षाणीत्यादि साध ।। 819 ।।
मदी हर्षग्लेपनयोः हर्षग्लेपनयोर्माद्यतिर्मित् । मदयति । हर्षयति । ग्लेपयति वा (84) । आभ्यामन्यत्र मादयति ।। 820 ।।
ध्वन स्वन शब्दे- स्वन अवतंसन इत्येके । ध्वनयति । स्वनयति । शब्दावतंसनाभ्यामन्यत्र ध्वानयति । स्वानयति ।। 821,822 ।। 
(2) घटादयो मितः ।अमी घटादयो मित्संज्ञकाः स्युः । मितां ह्रस्वः (6/4/92), चिण्णमुलोर्दीर्घोऽन्यतरस्याम् (6/4/93) इति मित्संज्ञाफलम् ।  
 (3) जनीजृष्क्नसुरञ्जोऽमन्ताश्च । जायतिजीर्य्यतिक्नस्यतिरञ्जतयो मितः । अमन्ताश्च । जनयति । जरयति । क्नसयति । रञ्जेर्णौ । मृगरमणे (6/4/24, वा) इत्यनुनासिकलोपे अत उपधायाः (7/3/116) इति वृद्धौ मित्त्वे मितां ह्रस्वः (6/4/92) रजयति  मृगान् । अमन्ताः  गमयति । रमयति । यमयति । अमन्ताश्चेत्यकारोपादानात् तिम ष्टिम आर्द्रीभाव इत्येतस्य तेमयति ष्टेमयतीति ह्रस्वो न भवति  ।
 (4) ज्वलह्वलह्मलनमामनुपसर्गाद्वा । अनुपसर्गात् परेषां ज्वलादीनां वा मित्संज्ञा । सोपसर्गाणां तु नित्यमेव, पूर्वविधानात् । ज्वलयति ज्वालयति । ह्वलयति  ह्वालयति । ह्मलयति ह्मालयति । नमयति नामयति । इह नित्यम्-प्रज्वलयति, प्रह्वलयति, प्रह्मलयति, प्रणमयति  ।
 (5) ग्लास्नावनुवमाञ्च । एषाञ्चानुपसर्गाणां मित्संज्ञा वा स्यात् । उभयत्र विभाषेयम्  ग्ला स्ना इत्येतयोरप्राप्ते वनुवम्योः प्राप्ते  तत्र वनतेर्वनु च नोच्यते इत्यनेन प्राप्ता वमेश्चामन्तत्वात् । ग्लपयति ग्लापयति । स्नपयति स्नापयति । वनयति वानयति । वमयति  वामयति । सोपसर्गात् तु यथाप्राप्तम् । प्रग्लापयति । प्रस्नापयति । प्रवनयति । प्रवमयति  ।
 (6) न कम्यमिचमाम् । नैते मितः । कामयति । अमन्तत्वात् प्राप्ते णिङोऽभावपक्षे णिच्प्रत्यये मित्संज्ञाप्रतिषेधः । कामयति । अमयति । चामयति । 
 (7) शमोऽदर्शने । नेति वर्तते । दर्शनार्थे शमिर्न मित् । निशामयति रूपम् । अन्यत्र शयति रोगम् । निशमयति वचः शृणोति (85)  ।
 (8) यमोऽपरिवेषणे । यमिर्न मित् । यामयति । आयामयते । परिवेषणे तु यमयति ब्राह्मणान् । कथं नियमयति संयमयति ? तत्करोति (3126 वा0) इति प्रातिपदिकाण्णिच्प्रत्ययः ।
 (9) स्खदिरवपरिभ्याञ्च । अपस्खादयति । परिस्खादयति । आभ्यामन्यत्र स्खदयति । प्रस्खदयति (86)  ।
<div style="color:blue;" mAnaka_rUpa="फणँ">फण </div>&nbsp;<div style="color:red;">गतौ</div>&nbsp;- मिदित्यपेक्षते । नेति निवृत्तम् । अनुचितत्वात् असम्भवाच्च  पूर्वमयं न पठ्यते, फणादिकार्य्यानुरोधात् । फणति । फणयति । पफाण । फेणतुः । पफणतुः । फेणुः । पफणुः । फाण्टम् । फणितम्  ।वृत् । एतस्मात् पूर्वं वृत्करणमित्येके । फाणयति । संफाणयति । वृदिति समस्तघटादिगणपरिसमाप्त्यर्थम् ।। 823 ।।</body></html>
